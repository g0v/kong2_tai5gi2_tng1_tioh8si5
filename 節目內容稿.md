## 第一季．第1集：台語的聲調 20170601
咱這个節目上主要的目的，就是欲共逐家”台語能力”抾轉來。

### 一、台語的聲調

＊共台語抾轉來
  - 文化是建國的根基，語言是文化的底蒂
  - 多語言社會，集體失語
  - 台語人，鬥陣共台語抾轉來
  - 正確的語言智識
  - 加強語言能力

＊啥物是聲調？
  - 華語有四个聲調：
    - 媽(ㄇㄚ) 1、
    - 麻(ㄇㄚˊ) 2、
    - 馬(ㄇㄚˇ) 3、
    - 罵(ㄇㄚˋ) 4
  - 借華語來看，這四个聲音，聲母是”ㄇ"，韻母是”ㄚ”，攏仝款，干焦四个聲調無仝，無仝的四个聲調就表示四个無仝的意思。
  - 像唱歌，Do、Mi、So，三个無仝款的音，代表的意思就無仝。
  - 華語有4个聲調，台語咧？

＊台語的聲調：總共有8个聲調，是台語的結構。實際上，咱這馬干焦有7个爾爾。
```
　調類． 例．例． 例字
   1　 ：衫、東：三、花、春、冬、風：懸懸平平的聲音。
　 2　 ：短、黨：洗、火、九、水、古：較懸的聲音降落來。
　 3 　：褲、擋：寸、欠、四、怪、愛：對中央降落去較低音的所在。
　 4 　：闊、督：急、七、國、百、桌：仝款佇中央，較短，聊仔降一下爾爾。
　　　　上後面攏有收縮的感覺，是第4調佮第8調的特色。
　 5　 ：人、同：文、牛、王、皮、猴：對下面升起來較懸的所在。
　 6 　：矮、黨：()：佇目前的台語內底，這馬已經無矣，
　　　　佇某一寡方言內底，經過變調，猶閣分會出來。為著記的方便，咱共空格仔留咧。
　 7 　：鼻、動：大、外、用、坐、順：是一个平的聲音，
　　　　毋過是佇中央，無像”衫”遐爾仔懸。
　 8 　：直、獨：粒、直、六、白、石：佮第4調仝款有收縮，
　　　　攏短短仔，毋過聲較懸一屑屑仔。
```

- 按怎記，有口訣，利用這兩个口訣，會當共聲調記落來。
   - ①第1種記法：
     - 衫、短、褲、闊、人、矮、鼻、直，就是"衫短短、褲闊闊、人矮矮、鼻直直"，
     - 拄好是1、 2、 3 、 4 、 5 、 6、 7 、 8，八个聲調。
   - ②第2種記法：
     - “東、黨、擋、督、同、黨、動、獨”佮華語的”媽、麻、馬、罵”，聲母佮韻母仝款，聲調無仝爾。

＊ 啥物是變調？
  - 頭前的字伊的聲調改變，變做毋是伊本來的聲調，這就是”變調”。
  - 先用華語來解說：總、總統、總統府 / 不、不要
  - 台語情形是按怎：
    - 洗、洗衫、洗衫機、一台洗衫機
    - 電、電子、電子琴、我上愛彈子琴
  - 敢有規則？有，咱的台語變調有規則。

＊ 台語的變調
  - 基本上是按呢：

```
   1、5 → 7 → 3 → 2 → 1　　　　p、t、k：4 → 8
　　　　  　 8h↗　4h↑　　　　　　p、t、k：4 ← 8
```
  - 咱毋免去記規則，因為咱會曉講台語的人，咱頭殼內底自然就有這个規則佇咧。

＊ 共兩个仝聲調，完全仝款的字囥做伙

```
      調類． 例字1、　  　 例字2
　  　1 ：甜甜、芳芳　 　 　聽聲音
　  　2 ：苦苦、好好　 　 　講古歇
　  　3 ：臭臭、破破　 　 　看過去
　  　4 ptk：澀澀、縮縮　 　踢骨殼
　　　 　h：肉肉、闊闊　　   割鴨肉
　　  5 ：圓圓、茫茫　　　　 扒龍船
　　  6 ：
　　  7 ：老老、慢慢　　　　 揣病院
　 　 8 ptk：直直、滑滑　 　罰六局
　　 　　h：白白、熱熱　 　  提白石
```

＊ 講的比唱的較好聽
  - 講話若咧唱歌
  - (變調)規則家己內化
  - 加講、捷講自然會順
  - 台語實在真好聽

### 二、逐家講台語：
◎見面相借問
  - 以早咱會講「𠢕早！」，抑是講「食飽未？」這款的招呼方式。
  - 若是拄著足久無看的，嘛會當講「久見！久見！」
  - 若是感覺對方誠有元氣，誠有精神，嘛會當講「你元氣袂䆀哦！」
  - 「食飽未？」原本是關心人有食飯無？時代變遷，這馬不管是「食飽未？」，「𠢕早！」，已經超越本來的語意，是一个請安問好的意思。

◎自我介紹
  - 有真濟場所和人初次見面，抑是開會、演講，熟似朋友等等，攏有真濟機會會當來自我介紹。
  - 一般來講，較自謙，會講「我小姓姓”X”。」”小姓”就是『敝姓』。
  - 然後才閣講名，是”啥物啥物”，這是基本的介紹方式。
  - 想欲知影人是佇佗位食頭路，咱會當講「請問咱佇咧佗位服務？」

◎問問題
  - 假使(ká-sú)咱若欲問路，你搪著一个過路人，你毋知伊是啥物大名，咱會當講「借問一下，某某姐(兄)，咱XX毋知欲按怎行？你敢會當共我報路一下？」按呢聽起來較有禮貌。

◎相辭
  - 咱講一个坎站了，咱會當講「無就按呢，失禮，我先來走。」等於是共對方講再會。
  - 對方嘛會當應講：「順行！」
  - 咱一般過去無直接講”再見”，落尾因為台語歌內底足濟”再會”這種詞，所以沓沓有人開始用”再會”這个詞。

◎敲電話
  - 咱若敲過去，「借問”X”小姐(先生)敢有佇咧？」
  - 若是接著電話，咱欲請問對方是啥物人，咱會當講「咱佗位欲揣？」意思就是愛對方共咱講伊的大名佮貴姓。
  - 嘛會當「借問咱佗一位欲揣啥物人？」
  - 電話號碼，四字四字一組，四字的前三字愛變調，兩字兩字一組，頭一字愛變調。
  - 電話號碼上主要的是愛讀”數字的文言音”。
　
### 三、語詞gí/gú-sû
  - 相借問sio-tsioh-mn̄g
  - 平安pîng-an
  - (上敖下力)早gâu-tsá
  - 食飽未tsia̍h-pá--buē
  - 久見kiú-kiàn
  - 罕行hán-kiânn
  - 食頭路tsia̍h-thâu-lōo
  - 食秤頭 tsia̍h-tshìn-thâu：講人『偷斤減兩』
  - 食褒 tsia̍h-po
  - 「mè-sih」共日語借詞，名片的意思。
  - 名片bîng/miâ-phìnn
  - 食早起 tsia̍h tsái-khí
  - 食晝 tsia̍h-tàu
  - 食暗 tsia̍h-àm
  - 啉咖啡 lim ka-pi
  - 食下晡茶tsia̍h ē-poo-tê
  - 來去 lâi-khì
  - 再會 tsài-huē
  - 順行 sūn-kiânn、
  - 沓沓仔行ta̍uh-ta̍uh-á kiânn、勻勻仔行ûn-ûn-á kiânn
  - 敲電話 khà-tiān-uē
  - 幾番kuí huan：”番huan”是對日語來的，號碼的意思。
  - 咱佗位lán tó-uī：較有禮貌的方式，較親切的講法。
  - 咱lán：包括佮對方講話的彼的人。
  - 阮 guán / gún：無包括佮對方講話的彼的人。

### 四、今仔日的作業：

1. 體會聲調佮變調
2. 用台語佮同事、朋友相借問


## 第一季．第2集：多語言佮共同語　 20170608

### 一、多語言佮共同語
　
＊ 一个國家有幾若種語言，會無法度溝通？
  - 地球頂大部份的國家攏毋但一種語言
  - 語言競爭、共同語、多語共存
  - 瑞士：德語、法語、義大利語、羅曼語(Romansh)
    - 官方語言的領土主義，用真濟精神予每一種語言有平等的地位
  - 印度的例：因為殖民的關係，英語是怹目前的通行語。
    - 在地語言Hindi，會曉講的人佔人口的30%，應該嘛愛會曉講。
  - 南非的例：因為殖民的關係，怹有英語、荷蘭語以外，
    - 怹猶有9種的本地語言是官方語言，有一个委員會來管理。

◎學校教育

＊ 台語佇厝內講就好，免佇學校教？
- 厝內敢有咧教？敢有才調教？
- 語言原本應該是自然學習，學校是最後的防線。
- 干焦靠學校嘛是無夠：一禮拜40分鐘的課
- 台語毋但是學科，閣應該愛是學習使用的語言：
  - 浸水式教學：使用學習的時陣，學一个學問、學科的時陣，所使用的語言。
  - 比論講：用台語教數學、教社會科，共台語當做一个語言工具，來學咱的學問，
  - 這種教學，叫做”浸水式教學”。

◎學校教台語，客人、原住民、新移民欲按怎？母語是華語的人欲按怎？
- 本土語言課程毋但是台語課，是學家己的族語。
- 全世界攏有移民，移民會學當地語言，有的嘛會保留家己的語言。
- 台灣目前語言環境形成的歷史：國語政策共多語變做統治者的單語。
- 本來是多語的台灣社會，變做是華語為主，甚至共伊叫做”國語”。
- 華語人佇1949嘛是移民，應該嘛愛學本地語言。

◎專業佮公領域

＊ 台語無法度表達專業智識？
- 佇華語猶未來台灣進前，科學、文學、醫學、數學、藝術，台灣人是用啥物語言咧討論遮的學問？
  - 佇日本時代，抑是日本時代進前，台灣大多數的人講台語彼的情形之下，
  - 遮的科目就是用怹家己的族語，大多數的人是用台語來討論學問。
- 現代科技敢袂當用台語講？
  - 造火箭的交通大學教授吳宗信：佇 [TED](https://www.youtube.com/watch?v=7B9Up161sAI) 有伊的演講，全部攏用台語，
    - 講伊按怎造火箭，講伊的火箭計畫按怎會成功。
  - 用台語教微積分的台大教授楊維哲：用台語來教足深的學問。

◎毋是干焦口語爾，文獻內底嘛有專業的文獻。

- 《SIN-THÉ-LÍ Ê CHÓNG-LŪN》《身體理的總論》1896

```
    這本冊是用羅馬字寫的，內底寫人體的結構，像遮咧講骨頭，頭殼有
　　啥物骨，頭殼碗有8塊，面有14塊，鼻有6支，全身軀的骨頭有206塊。
　　這規本冊攏咧講醫學，攏佇咧講解剖(kái-phóo)，攏佇咧講身體的
　　構造(kòo-tsō)，這就是專業的台語。
````

- 除了醫學以外，社會科學嘛有。
- 《CHA̍P-HĀNG KOÁN-KIÀN》《十項管見》蔡培火1925

```
　　  伊若是一篇一篇的社論，共伊綜合起來的。
　　  比如講伊有講著社會，講著台灣，講著女子的代誌，伊佇咧真早的時陣，
　　  就已經有女權的思想，鼓勵女子應該愛行出家己的路，而且認為女子
　　  無應該比男子地位較低，這是毋著的。
```

  - 台語會當講專業，會當開講，會當生活，會當討論學術，遮的攏毋是你無愛學台語的藉口。
  - 台語佮世界上真濟語言攏仝款，咱會當用台語做任何的溝通(koo-thong)，做任何的代誌，只要咱願意，逐家試看覓用台語，用你上佮意、上熟似的語言來去討論一个專業的領域，抑是講討論你工課上的代誌，你會發現，其實無遐爾仔困難。

### 二、逐家講台語：看電視講電影　
  - 第四台tē sì tâi：一般就是咧講有線的電視台，統稱做”第四台”。
    - 除了老三台以外，無線的第四台，就是”民視”。
  - 成百台tsiânn pah tâi：有到100台遐濟。
    - 百捅台pah thóng tâi：比100台閣較加一屑屑仔。
    - 加兩台，加三台，華語講『一百出頭』。
    - 捅thóng：就是『凸出來，多一點點』的意思。
    - 百外台pah guā tâi：比百捅台閣較加一屑仔，『一百多台』。
    - 百幾台pah kuí tâi：若是閣較濟咧，比如講百二、百三，甚至到百六、百七去，咱會當講”百幾台”。
  - 幾若百台kuí-nā-pah tâi：若是超過一百台，
    - 比如講二百、三百，咱會當講”幾若百台”。
  - 綜藝節目tsong-gē tsiat-bo̍k
  - 連續劇liân-sio̍k-kio̍k
  - 新聞sin-bûn
  - 囡仔齣gín-á-tshut：『兒童節目』
    - 齣tshut：一齣戲的”齣tshut”。
    - 『卡通』(cartoon)有兩種講法，攏會當講：
      1. 借日本的詞bàng-gah：借來的時陣，原本是紙本的『漫畫』，會當掀的『漫畫書』。後來，『卡通』開始時行了後，咱嘛會共電視頂頭的『卡通』，共伊講做”bàng-gah”。
      2. 動畫tōng-uē：這馬嘛有人直接共華語的『動畫』，共伊唸做台語”tōng-uē”。
  - 辯士piān-sū：古早的台灣人，佇咧看電影的時陣，(電影影片)無聲，干焦有畫面爾爾，有一个要緊的人，佇邊仔共觀眾朋友介紹這齣電影的劇情是按怎，這馬行到佗位，甚至愛激內底演員的聲音。伊的身份就是”辯士”。
  - 新潮派Sin-tiâu-phài：台灣真有名的電影流派。
  - 侯孝賢Hâu Hàu-hiân
  - 楊德昌Iûnn Tik-tshiong
  - 吳念真Ngôo Liām-tsin
  - 柯一正Kua It-tsìng
    - ﹡唸人名的時陣，姓一般要唸”白話音”，名一般要唸”文讀音”。
    - 這毋是一定，是講大部份。有真濟例外。
    - 比如講，姓”林Lim”是文言音，袂講姓”Nâ”，姓”Nâ”就變做另外一个姓。
  - 悲情城市Pi-tsîng-siânn-tshī
  - 戀戀風塵Luān-luān-hong-tîn
  - 海角7號Hái-kak 7 hō

### 三、今仔日的作業

  1. 練習介紹你的工課，抑是你熟似的現代事物。
  2. 講一齣電影的劇情，予朋友臆看覓是啥物電影。


## 第一季．第3集：台語的漢字 20170615

### 一、台語敢有字？

◎台語毋但有字，閣有兩種字：羅馬字、漢字

＊ 羅馬字：用ABC的拉丁字母所寫出來的台語字。以後的節目才會詳細介紹。
＊ 漢字：
  - 是真濟種語言攏有咧使用的文字，毋是干焦屬華語的。
  - 台語攏唸會出來，精差(tsing-tsha)口語無一定會使用。
  - 有咧使用漢字的語言，用家己的音來唸漢字：下雨(華語)、落雨(台語/四縣客語)、落水(海陸)

◎一人寫一款？

＊ 過去台語漢字用字無一致
  - 𨑨迌(tshit/thit-thô)、七逃、七桃、佚陶、踢桃
  - 鬥陣、湊陣、逗陣、豆陣
  - 好空、好康、好孔
＊ 為著教學、保存，所以愛整理漢字，選用適合的字來寫，逐家一致。

◎台語漢字的類型
  - 本字：符合音韻規律、意思嘛有合的字。
    - 比如講：山、水、天、地、雨，這款基本詞。
  - 一部份(pōo-hūn)音字脫節、有音無字，(抑是有音，猶揣無字)。
    - 佇台語的底層，嘛有無仝款的語言成分，本來就毋是漢語，當然有音無字。像講”虼蚻”，毋是漢語來的，當然無漢字通寫。
  - 借字：
  - 借義：人lâng、肉bah、低kē、田tshân
  - 借音：甲kah、某bóo、閣koh、沐ba̍k
  - 造字：𤉙kûn、”亻因in”、”足百peh”、”冫彥gàn”、”扌回huê”、𠢕gâu、𤆬tshuā、勥khiàng。
　
◎愛選佗一種？
  - 每一種攏有優點、有欠點，無一定佗一種上適合。
  - 教育部有《台語推薦用字》
  - 專家學者根據原則討論
  - 無一定逐家滿意
  - 已經使用成十冬
  - 學校教材、考試、辭典
  - 標準化對台語教育佮推廣真重要
　　有標準化以後，咱才會當共台語文字保存落去。

### 二、逐家講台語：穿新衫妝媠媠
　
  - 頂半身tíng-puànn-sin：『上半身』。
  - 下半身 ē-puànn-sin：『下半身』。
  - 穿插tshīng-tshah：『穿著』。
  - 手䘼tshiú-ńg：『袖子』。
  - 短䘼té-ńg：『短袖』。
  - 長䘼tn̂g-ńg：『長袖』。
  - 䘥仔kah-á：『背心』。
  - 「siat-tsuh/tsirh」：借日語的詞，是外來語，就是『襯衫』。
  - 「uâi-siat-tsuh/tsirh」：借日語的詞，外來語，就是『白(white)襯衫』。
  - 頷領 ām-niá：『襯衫』頂懸一定有的領。
  - 「khòng-pat-á」褲：古早一種流行的褲，叫做『喇叭褲』。
  - 狹裙e̍h-kûn：查某穿的『窄裙』。
  - 這个所在真”狹e̍h”。『這個地方很窄。』
  - 百襇裙pah-kíng-kûn：學生咧穿的彼種抾襇(khioh-kíng)的裙。就是『百摺裙』。
  - 梳妝se-tsng：包括”梳”佮”妝”，梳妝打扮se-tsng tánn-pān。
  - 梳頭se-thâu：毋但『梳頭』，閣愛sé-toh，
  - 共頭毛用予媠媠，有一个『髮型』。
  - 捋仔lua̍h-á：平常時仔的『梳頭髮』，用”捋仔”捋頭毛。
  - “捋”是動詞，加一字”仔á”，變做名詞『梳子』。
  - 頭毛thâu-mn̂g/moo：兩種講法攏會使，是無仝所在的人無仝唸法，這叫做”方言差”。
  - 頭鬃thâu-tsang
  - 縛pa̍k：縛頭鬃，就是『綁頭髮』。
  - 辮毛尾仔pīnn mn̂g-bué-á
  - 化妝huà-tsong：兩个攏是華語的『化妝』，可是咱用字、讀音無仝。
  - 畫妝uē-tsong
  - 水粉膏tsuí-hún-ko：『粉底液』
  - 崁瑕膏khàm-hâ-ko：『遮瑕膏』。
  - 膨粉phòng-hún：咱原底就有的詞，佇台灣真有歷史的化妝品。
  - 粉餅hún-piánn：用粉餅，無用水粉膏的人，就免用膨粉矣。
  - 抿仔bín-á：佇面頂『刷來刷去的刷具』，有大大細細無仝的功能。
  - 目彩ba̍k-tshái：『目彩』。
  - 目睫毛挾仔ba̍k-tsiat-mn̂g gia̍p-á
  - 目睫毛膏ba̍k-tsiat-mn̂g ko
  - 目眉筆ba̍k-bâi-pit
  - 紅花水粉 âng-hue-tsuí-hún：『腮紅』。
  - 喙䫌紅tshuì-phué-âng：『腮紅』。
  - 胭脂ian-tsi：『口紅』。
  - 喙脣蜜tshuì-tûn-bi̍t：『脣蜜』。

### 三、今仔日的作業：

  1 手頭有文字的文件，讀漢字的台語音。
　2 共人解說你今仔日的穿插。


## 第一季．第4集：台語的語言能力 20170622

### 一、台語的語言能力
　
◎語言能力
  - 台語你會曉無？
  - 若會曉，你台語的能力有偌好？
  - 啥物是語言能力？
  - ＊ 歐洲共同語言參考標準(CEFR)的語言分級：
  - A1基礎級、
    - A2初級、
    - B1中級、
    - B2中高級、
  - C1高級、
    - C2專業級

◎台語語言能力
＊ 教育部台語認證的分級描述：
  - 能針對個人的生活經驗或是熟悉的主題，
　　進行簡單談話、報告或是創作等。
　　↑你敢有到按呢？這可能是佗一級？
  - 對於較抽象(thiu-siōng)的複雜文字能瞭解其重點。
　　並針對多樣的主題，進行創作，
　　也能針對論點或議題提出自身觀點，並進行評論。
　　↑你敢有到按呢？這可能是佗一級？

◎用台語生活
  - 按怎才算是「會曉講台語」？
　　 - 教囡仔煮食、做厝內的工課，抑是分派做工課。
　　 - 用台語教序大用網路買物件，抑是教怹用電腦、用手機仔。
　   -敢有法度用台語發表你對核能問題、抑是土地正義、
　 　 土地徵收問題，各種社會議題、國會等等的看法。
　　 - 共佮意的人訴情意，敢有法度用台語談戀愛咧？
  - 遮的攏是咱生活中的情境，咱敢有法度全部用台語共人溝通？
  - 台語的動詞、形容詞，你會曉偌濟？
  - 拍phah、摃kòng、掔khian、搩kia̍t、揍bok、
　　 撼hám、擉tia̍k、搧siàn、硞kho̍k
  - 這幾的動詞攏會當用”拍”來代替，仝款攏是共人”拍”，
　　 伊代表的意思，用的工具，抑是出力的方式完全無仝款。
　　 逐家佇生活中，是毋是會當完全了解這幾个動詞的用法？
　　 甚至你會曉講這幾个的動詞？
  - -------

　　 咱對上熱到上寒來看：
  - 燒烘烘sio-hong-hong、漚鬱熱àu-ut-jua̍h/lua̍h(『悶熱』)、
　　 翕hip、秋凊tshiu-tshìn、涼liâng、冷líng、
　　 寒kuânn、凍tàng、”冫彥”gàn、寒甲會鑽骨(tsǹg-kut)。
  - 遮濟的形容詞，平常時咱是毋是有咧講？
　　 是毋是完全了解伊的意思？
  - 這就是台語的深度。
　
◎聽講讀寫
  - 語言能力包含聽、講、讀、寫四項
　　一種語言完整的能力，應該愛包括四項，
　　愛會曉聽、會曉講、會曉讀、會曉寫。
  - 台語敢會當寫？台語當然會當寫。

  - 「阮阿媽台語足好，寫這連伊嘛看無」？
　　這句話有兩个意思：
　　1伊對台語的書寫用字無認同。
　　2台語有字，你若無學，你就袂曉，袂曉遮的字，
　　　當然看無。就算你較會曉講，你若無學過文字，
　　　看無文字是誠正常的。
　　　咱就是去學校上課，才開始學漢字。

  - 文字需要學，先會曉講、才學寫字
　　咱若想欲看有台語字，咱就愛來學台語字，會曉講、才來學寫字。
  - 文字會當保存語言、文學會當深化語言
　　學寫字有啥物好處？文字會當保存語言，語言保存落來了後，你有文字，
　　才會當發展文學，文學會當予一个語言閣較深化，這个語言就會愈來
　　愈豐富。所以文字對台語來講是真要緊的。

◎咱這个節目主要是欲共逐家提醒講，台語的能力，毋是干焦聽佮講，嘛有讀佮寫。

◎共台語的活力揣轉來
  - 咱捷捷講，捷捷聽，甚至咱開始來練習按怎讀台語，
　 　按怎寫台語，予愈來愈濟人一直咧用台語的時陣，
　 　這个語言伊就會活起來，活起來了後，伊就會較豐富，
　 　較豐富了後，伊就會那來那有作用。

  - 台語足趣味，逐家學台語，予家己的台語程度愈來愈好。
　 　有深度，嘛有闊度。
　 　這个”好”，有兩个部份：
  - 有深度：一个詞，你會曉各種無仝款的講法，你的台語會當講了媠，這就是”深度”。
  - 有闊度：除了佇家庭中、生活中以外，你佇咧真濟領域，佇公領域，
  　　 你嘛會當使用台語；佇咧無仝所在，你攏會當使用台語。

  - 結論：袂曉講的開始講，會曉講的較捷講，
　　　　　袂曉寫的誠寫看，會曉寫的加寫寡。

### 二、逐家講台語：騎車、坐車四界去
  - 交通工具kau-thong kang-kū
  - 鐵馬thih-bé
  - 跤踏車kha-ta̍h-tshia
  - 機車ki-tshia
  - 「oo-tóo-bái」
  - 軁來軁去 ǹg lâi ǹg khì：佇車陣內底『鑽來鑽去』。
  - 踅來踅去se̍h lâi se̍h khì：『繞來繞去』。
  - 公車kong-tshia
  - 巴士bá-suh：對日語共伊借音來的。
  - 高速公路ko-sok-kong-lōo
  - 快速路khuài-sok-lōo
  - 捷運tsia̍t-ūn：真濟人攏讀毋著，佮變調有關係。
  - 空隙khang-khiah：『縫隙』。
  - 鐵枝路thih-ki-lōo：捷運，抑是火車行的路，叫做”鐵枝路”。
  - 高鐵ko-thih
  - 飛行機hue-lîng-ki，”飛”讀做hui，pue攏會使，音略仔走去爾。
  - 網路bāng-lōo：”網bāng”變調了後，毋通讀做”蠓báng”，這个真重要，一定要唸予著。
  - 線頂suànn-tíng：『線上』。
  - 拆票thiah-phiò：『買票』。
  - 咱台語的”買票”，是共人烏西(oo-se)彼種叫做”買票”。
  - (烏西：『賄賂、行賄。源自日語。』)
  - 納錢 la̍p-tsînn：『繳錢、付錢』。
  - 納數單 la̍p-siàu-tuann：『付帳單』。
  - 現金hiān-kim
  - 信用卡sìn-iōng-khah
  - 悠遊卡Iu-iû-khah
  - 一卡通Tsi̍t-khah-thong
  - 用觱的iōng-pi–ê：共聲音轉做動詞。
  - 儲值tû-ta̍t：卡內底愛有錢，先『儲值』，按呢念怪怪，可能一般人聽無。
  - 橐錢lok-tsînn：咱會當較口語的講法”橐錢”，”橐lok”就是共物件囥入去。
　　 - 我的悠遊卡內底無錢矣，我欲來去橐錢。

### 三、今仔日的作業：

1. 共你使用交通工具的一改經驗，講予別人聽，才閣用台語寫落來，想看覓啥物字台語佮華語無仝款。


## 第一季．第5集：一字多音--台語的文白音佮方言差20170629

### 一、台語的文白音佮方言差

◎一字哪會有幾若个音？
  - 勾破：佮華語的『破音』意思仝款。
  - 例：重，就是一字有兩个以上的音，每一个音伊有無仝款的意思。
  - 比論講：”重”有讀”tiông”的音，嘛有讀”tiōng”的音。
  - 文白音：一字文言音、白話音兩種讀法。
  - 方言差：一音會因為腔口無仝，無仝所在的人會唸無仝音，有規則對應。

◎文白音
＊ 文白音固定的：欲唸文音，抑是白音，是固定的，
　　兩个音是袂當交換的。

```
　　　　 文音　　　　 白音
　　天：thian天才、　thinn天頂
　　寒：hân 寒冷、 　kuânn真寒
　　氣：khì 空氣、 　 khuì 氣口
　　公：kong公民、　kang公的
　　聲：sing 聲明、　siann聲音
　　行：hîng行為、 　kiânn行路
　　動：tōng動物、　tāng 振動
　　力：li̍k 力量、　　la̍t 氣力
　　反：huán反對、　píng 倒反
　　平：pîng平等、 　pênn平地
```

＊ 文白音攏會使：

```
    公平：kong-pîng / pênn
　　校園：hāu-uân　 / hn̂g
　　目前：bo̍k-tsiân　/ ba̍k-tsîng
　　大學：tāi-ha̍k　　/ tuā-o̍h
```

＊ 文白音意思無仝的：

```
      文音　　　      白音
　　公家：kong-”ka” / kong-”ke”
　　老師：lāu-”su” 　/ lāu-”sai”
　　大寒：tāi-hân　　/ tuā-kuânn
　　十全：si̍p-tsuân　/ tsa̍p-tsn̂g
```

◎方言差(腔口差)：你的腔口佮我的腔口，音無仝款。
  - 仝字無仝唸法，有對應關係
　　 - ue / e：火、粿、尾、歲、皮
　　 - e / ue：雞、濟、街、細、鞋
　   - enn/inn：生、青、平、姓
　　 - in / un：斤、根據、筋、近
　　頭前這組是偏漳腔，後面彼組偏泉腔。

  - 有幾个的所在有特殊的腔口：
  - 宜蘭的-uinn：食飯(puīnn)配滷卵(nuī)、酸酸(suinn)軟軟(nuí)，
　　 宜蘭佮老漳腔的所在，特殊的腔口。
  - 臺南的-ionn：臺南老輩的人伊會講”唱(tshiònn)歌”，
　　 會講”我想(siōnn)你”。這个”-ionn”就是老台南的特色。
  - 鹿港的”講”話：鹿港的腔口有真濟特色，伊的”講”話，
　　 這是伊第二調的變調，和別的所在無仝款。

◎若兩項攏有咧
＊ 有勾破嘛有文白：
```　　　　　
        勾破、　　  白音
```
  - 長：(文)tiông、(白)tn̂g：『長ㄔㄤˊ』
　　　　(文)tióng、(白)tiúnn：『長ㄓㄤˇ』
  - 頂面佮下面是”勾破”音，頭前佮後壁是文白音。

＊ 有文白嘛有方言差：
  - 歲：(文)suè 、(白)huè / hè 、
  - 生：(文)sing、(白)senn / sinn、(白)tshenn / tshinn
　　怹有文白音，怹的白話音內底閣有方言差。

### 二、逐家講台語：菜蔬果子好滋味
◎菜蔬tshài-se
  - 菠薐仔pue-lîng-á：『菠菜』
  - 湯匙仔菜thng-sî-á-tshài：『青江菜』
  - 芥藍仔kè-nâ-á
  - 瓜仔鬚kue-á-tshiu：『龍鬚菜』
  - 金瓜kim-kue：『南瓜』
  - 刺瓜仔tshì-kue-á：『大黃瓜』
  - 茄仔kiô-á、茄kiô：『茄子』

◎煮食的動詞
  - 煠 sa̍h：用白水來煮物件，煠麵、煠水餃、煠菜。
  - 炕khòng：有湯的物件，共伊煮較久咧，煮予爛。
　　炕排骨、炕菜頭。
  - 𤉙 kûn：沒炕遐爾久，愛煮一段時間，嘛是愛有湯的物件。
  - 烘hang：『烤』，『烤肉』就是烘肉。
　　『烤箱』台語講做”電烘箱”。

◎果子kué-tsí
  - 弓蕉king-tsio
  - 一莢(tsi̍t-gneh)弓蕉：『一根香蕉』
  - 一枇(tsi̍t-pî)弓蕉：『一串香蕉』
  - 一弓(tsi̍t-king)弓蕉：若是佇樹仔頂，幾若枇的弓蕉，
　　『一整排香蕉』。
＊ 毋是每一種果子攏用切(tshiat)的。
  - 刣柚仔thâi iū-á
  - 刣王梨thâi ông-lâi
  - 咬舌kā-tsi̍h：有的王梨品種的關係，食著會咬舌，
　　你的喙舌會砧砧(tiam-tiam)、揻揻(ui-ui)，會痛。
  - 擘柑仔peh kam-á：共柑仔”擘peh”開。
  - 一瓣tsi̍t-bān柑仔：『一片橘子』
  - 破西瓜phuà si-kue：共西瓜『剖開』
  - 切菝仔tshiat pa̍t-á：”菝仔”有真濟講法，
　　菝仔(pua̍t-á、pa̍t-á)、林菝仔(ná-pua̍t-á、ná-pa̍t-á)，
　　每一个所在對菝仔的稱呼無仝款。
  - 一周 tsi̍t-tsiu：共西瓜、菝仔切做半月形。
  - 削甘蔗siah kam-tsià
  - 一橛 tsi̍t-kue̍h
  - 一葩葡萄 tsi̍t-pha phû/pô/phô-tô

### 三、今仔日的作業：

　1. 想看覓，有啥物菜蔬果子，你有聽過無仝款的講法？敢有地區性？
　2. 除了咱有舉的例以外，閣揣出有無仝音的字，想看覓伊可能是文白音抑是方言差。


## 第一季．第6集：羅馬字是啥物？20170706

### 一、羅馬字是啥物？
◎台語的另外一種字
  - 歷史：19世紀綴基督教來台灣的新文字。

```
　　　　　彼當時仔，長老教會的牧師、傳教士，來到台灣，
　　　　　愛學咱的語言、學客語、學原住民語。
　　　　　學語言以後，就用羅馬字來共語言寫落來。
　　　　　基本上，伊是表達聲音的一種文字，一種工具。
　　　　　怹用羅馬字來傳教，來教逐家讀冊。
```
  - 功能：會當記音，嘛會當當做文字來書寫。

```
　　　　　因為伊的拼音、記音的性質，會當做標音符號，
　　　　　紀錄台語的聲音，伊嘛會當當做文字來書寫。
　　　　　共記音寫做一逝字的時陣，伊會當當做文字來使用。
```

  - 文獻：
  - 《台灣府城教會報》1885年台灣第一份報紙
```
　　　　　伊就是全部用羅馬字來寫，到今猶看會著。
　　　　　內容有彼當時的新聞，有散文，有文學作品，有紀錄，
　　　　　有記者寫的一寡代誌。
　　　　　想欲了解早期台灣的一寡生活情形，會當對內底揣資料。
　　　　　這份報紙後來有改名稱，叫做《台灣教會公報》，
　　　　　到目前、這馬為止，猶閣有咧發行，是了不起的所在。
```

  - 辭典：
  - 《廈英大辭典》1873年出版，1923年有再版、補充。
```
　　　　　伊是廈門話(彼當時仔的台語)佮英文之間的對應，
　　　　　一个詞(廈門話的詞，抑是台語詞)，後面是台語解釋。
```

  - 《廈門音新字典》1913年出版，是全部用羅馬字來寫，
　　　　　伊是甘為霖牧師編輯。
　　　　　(字典內底安排)頭前是羅馬字，就是漢字的聲音。
　　　　　閣來是漢字，漢字後面這逝是解說漢字啥物意思，
　　　　　全用羅馬字來解說，來寫。

◎是按怎學台語著愛學羅馬字？
  - 學語言：愛學標音、記音的工具
　　　　　　親像學華語，愛學注音符號；學英文，愛學kk英標；
　　　　　　學日語，愛學日語的假名。
　　　　　　學台語，嘛愛有一个記台語音的工具，
　　　　　　這就是羅馬字對逐家來講，上主要的功能。

  - 做研究：台灣語言、歷史文獻
　　　　　　若欲做台灣相關的研究，你愛了解台灣的語言、
　　　　　　了解台灣古早的代誌，愛讀遮的歷史文獻，
　　　　　　你若看有羅馬字，遮的文獻你就全部攏看有。
　　　　　　對台灣古早的語言，抑是對台灣過去的歷史，會當加真濟了解。
　　　　　　做研究的人一定愛會曉羅馬字，看有羅馬字。

  - 古早教育無普遍，羅馬字緊熟手
　　　早期的古早人，毋是每一个人都有讀冊。
　　　漢字是有讀冊的人，有去讀漢學仔的人才會曉。
　　　一般人無去讀冊，是袂曉漢字。
　　　親像咱細漢時仔學漢字，嘛是足歹學的，用真濟時間去學。
　　　羅馬字是記音，只要記幾个符號，基本上就會曉用矣，
　　　學羅馬字足緊就會熟手。對古早人，對無讀冊的人來講，
　　　學羅馬字是一个怹真緊就會當開始讀，會當開始的方式。
　　　所以傳教士才會利用羅馬字來做教育的工程佮工具。
  - 用台灣島的角度看歷史，羅馬字佮漢字平重要
　　　羅馬字佮漢字入來台灣的時間差無偌濟，
　　　這兩種文字佇台灣的歷史攏真長，所以怹攏有文獻。
  - 看無？無學過當然看無
　　　一種文字，你無學過，當然嘛看無。
　　　咱若是欲看有羅馬字，咱一定愛去學。

◎認捌羅馬字
  - 教羅：教會羅馬字、白話字
  - 臺羅：教育部2006年公告「臺灣閩南語羅馬字拼音方案」
  - 重要的特色：
　　　1符合國際音標IPA的原理：
　　　　國際音標是國際上佇咧做語言研究的人，怹有一套符號，
　　　　會當共全世界語言的聲音攏紀錄落來。臺羅拼音的原理佮國際音標的
　　　　原理是仝款的，學會曉臺羅，你就會當去了解全世界語言記音的基本方式。
　　　2會當準確紀錄各種台語音
　　　3會當做文字，補漢字的不足
　　　　有的台語的聲音，基本上揣無伊的漢字，
　　　　抑是咱毋知伊的字按怎寫，或者是伊根本無漢字通寫，無法度用漢字
　　　　來表達的遐的字，咱就會當用羅馬字來書寫。
　　　4佮傳統文獻的差別真少
　　　　臺羅和教羅的差別其實袂講蓋濟，差不多幾个仔符號無仝爾，
　　　　你會曉其中一種，小記一下，小轉換一下，另外一種你就會曉矣。
　　　5Tse tō-sī Lô-má-jī, o̍h--tsi̍t-ē tō khuànn ū
　　　　這就是羅馬字，學一下就看有。

### 二、逐家講台語：生活科技誠利便
  - 挩thuah
  - 挩門thuah-mn̂g
  - 厚kāu
  - 薄po̍h
  - 闊khuah
  - 狹e̍h
  - 電漿tiān-tsiunn
  - 液晶i̍k-tsing
  - 螢幕îng-bōo
  - 主機tsú-ki
  - 筆電pit-tiān
  - 硬體ngē-thé
  - 軟體nńg-thé
  - 程式tîng-sik
  - 拍字盤phah-jī-puânn
  - 齒盤khí-puânn
  - 鳥鼠仔niáu-tshí-á
  - 滑鼠ku̍t-tshí
  - 隨身碟suî-sin-tia̍p
  - 灶tsàu
  - 瓦斯爐gá-suh-lôo
  - 電鍋tiān-ko
  - 炊tshue
  - 熥thn̄g：『加熱』
  - 電子鍋tiān-tsú-ko
  - 微波爐bî-pho-lôo
  - 電烘箱tiān-hang-siunn
  - 做麭機tsò-pháng-ki
  - 絞汁機ká-tsiap-ki
  - 豆奶機tāu-ling-ki
  - 布攄仔pòo-lu-á
  - 吸塵器khip-tîn-khì
  - 電掃帚tiān-sàu-tshiú (吸塵器的另一種講法。)
  - 電磁波tiān-tsû-pho
  - 吸石仔khip-tsio̍h-á (磁鐵)

### 三、今仔日的作業：
　1共厝內的家電隨个用台語講看覓
　2走揣台語羅馬字


## 第一季．第7集：看有羅馬字20170713
### 一、看有羅馬字

◎羅馬字的結構
```
  - 臺羅音標：　 l　　 i 　　â　　n　(讀做”連”)
　　　　　　　　s　　 i 　　o̍　　k　(讀做”續”)

  - 名　　稱：　聲母、介音、元音、韻尾(後壁這三个是韻母)
　　　　　　　　 　　   　　(聲調)
  - 華語注音：  ㄌ　　一　　ㄢ(ˊ)

  - 漢字：前、  中、 後、   聲調、 羅馬字
　　矮：　 　　  e　　 　　  2　　　é
  - -------------------------------------------
　　刀：　 t　　o　　 　　  1　　　to
  - -------------------------------------------
　　歲：　 h　 ue　　 　　  3　　　huè
  - -------------------------------------------
　　安：　　　 a　　 n　　 1　　　an
  - -------------------------------------------
　　鹽：　　　 ia　　m　　5　　　iâm
  - -------------------------------------------
　　借：　 ts　 io　　h　　 4　　  tsioh
```
◎囥頭前的：

```p-　 ph-　   m-　  b-　
　　　　　　　t-　 th- 　   n- 　 l-
　　　　　　　k-　 kh-　   h-
　　　　　　　ts-　tsh-　  s-
 　　　　　　　j- 　 g-　   ng-
```

◎囥中央的：

```
a　e　i　o　oo　u　ng　m
```

◎囥後面的：

```
-n  -ng  -m  -p  -t  -k  -h  -nn
```

◎聲調：

```
1　2　3　 4　 5　6　7　8
a　á　à　ah　â　　 ā　a̍h
```
例：民視bîn-sī
　　

◎咱來看羅馬字

```
例：Kóng Tâi-gí, tng tio̍h-sî
　  講　 台  語　當　著　時。
```

### 二、逐家講台語：講天氣說氣候
  - 落雨lo̍h-hōo
  - 霎霎仔雨sap-sap-á-hōo：『下毛毛雨』
  - 落雨毛仔lo̍h hōo-mn̂g-á：『下毛毛雨』
  - 厚雨kāu-hōo：真捷落雨。『常常下雨』
  - 雨真粗hōo tsin tshoo：『雨很大』
  - 烏陰oo-im
  - 剾風khau-hong：『颳風』
  - 透風thàu-hong：『颳風』
  - 出日tshut-ji̍t
  - 日頭猛ji̍t-thâu mé：愛穿長䘼(ńg)才會當擋曝(tòng-pha̍k)
  - 漚鬱熱àu-ut-jua̍h：欲落西北雨進前，足翕的，予人真齷齪(ak-tsak)。『天氣很悶熱』
  - 翕hip：『天氣很悶』
  - 溼sip
  - 秋凊tshiu-tshìn：『涼爽』，樹蔭(tshiū-ńg)下跤較秋凊。秋天來，天氣嘛會較秋凊。
  - 涼liâng
  - 冷líng
  - 寒kuânn
  - 凍tàng
  - 連鞭寒，連鞭熱liâm-mi kuânn liâm-mi jua̍h
  - 四季sù-kuì
  - 春夏秋冬tshun hā tshiu tang
  - 春天tshun-thinn
  - 熱天jua̍h-thinn
  - 熱人jua̍h--lâng
  - 秋天tshiu-thinn
  - 寒天kuânn-thinn
  - 寒人kuânn--lâng
  - 黃酸雨 n̂g-sng-á-hōo：『梅雨』
  - 西北雨sai-pak-hōo
  - 雷陣雨luî-tsūn-hōo
  - 霆雷公tân luî-kong：『打雷』
  - 爍爁sih-nah：『閃電』
  - 雨傘hōo-suànn
  - 雨幔hōo-mua
  - 雨鞋hōo-ê
  - 靴管hia-kóng
  - 雨遮hōo-jia
  - 風颱hong-thai
  - 做大水tsò-tuā-tsuí
  - 塗石流thôo-tsio̍h-liû
  - 水崩山tsuí-pang-suann
  - (溫度)夯懸giâ kuân
  - (溫度)降低kàng kē
  - 氣候變遷khì-hāu piàn-tshian
  - 地球發燒tē-kiû huat-sio
  - 全球暖化tsuân-kiû luán-huà
  - 冰山溶去ping-suann iûnn--khì
  - 海島沉落hái-tó tîm--lo̍h
  - 島嶼tó-sū
  - 巴黎協定Pa-lê hia̍p-tīng

### 三、今仔日的作業：
　1. 練習講今仔日對透早到暗時的天氣、你上佮意的季節佮理由。
　2. 對投影片揀羅馬字，共拆開試看覓。


## 第一季．第8集：台語文書寫20170720

### 一、台語文書寫

◎敢真正有人寫台文？
＊ 古早人寫台文：有全羅馬字的，有全漢字的，嘛有辭典。

1. 有全漢字的文獻：

```
　a. 歌仔冊：古早人唱一寡歌，抑是戲劇的劇情，用”七字仔”的方式，
　　共伊寫佇咧小小本仔的歌仔冊頂頭，若親像歌詞本。內容真濟。
　　(”七字仔”就是一句有七字，四句做一葩。)

  - 例：《胡蠅蠓仔大戰歌》：
　　　故事的內容就是一隻胡蠅佮一隻蠓仔怹兩个咧起冤家，
　　　起冤家了後，毋甘願，去招其他的動物，蜘蛛啦，
　　　蛤仔(kap-á)啦，蜂啦，啥貨乎，兩爿咧相戰，戰甲足鬧熱的。

　　﹡咱會當看著伊漢字的用字，有真重要的特色，就是
　　　用音為主，「隨時”廣””乎””戶”蠅知」“講”話的”講”，
　　　寫做”廣”告的”廣”，因為仝音。

　　﹡歌仔冊的用字有伊家己的方式，有當時仔無一致。
　　　你若無經過訓練，可能看無啥有。

  b. 歌仔戲的劇本：
　　歌仔戲古早是做活戲，是無劇本的，大概知影一个劇情按呢就去演矣。
　　對1950年代開始，有人共伊寫做劇本，寫的字仝款是以漢字為主，
　　彼的原則佮”歌仔冊”的原則仝款，借音字上濟。

　　因為歌仔戲的劇本內容足濟，有唱的，有唸的，有劇情，
　　所以有當時仔真濟字毋知按怎寫，就發揮真大的創意，
　　寫真濟咱愛去臆才臆會出來的字。

　★漢字若是無一致，你若想欲查，嘛無地查。
　　咱這馬漢字愛予伊一致，逐家用仝款的漢字，按呢佇教育上，才會
　　較方便，才會較好教。
```

2. 有全羅馬字的文獻：

```
　　a《台灣教會公報》(參見20170706彼集3：43有介紹過)
　　b《芥菜子》月報，1925年時陣的文獻，伊原仔是報紙。
　　　(像這份)中央的所在，伊講”募集盲啞生”，共看報紙的人講恁兜若是有
　　　看袂著，抑是袂曉講話的囡仔，你會當送來阮這个特殊的學校，學校會當
　　　共你教。恁兜若是無好過，甚至毋免納錢嘛無要緊。
　　c文學作品：《Án-niá ê Ba̍k-sái》(《 俺娘 的 目 屎》)
　　　1925年，賴仁聲　　(對「台語文記憶網站」引用)
　　　這是規本攏是用全羅馬字方式寫的一本小說。
```

3. 各種工具冊：比如講辭典、教科書。

```
  - 《廈英大辭典》：用英語解說廈門話。
　　《廈門音新字典》甘為霖牧師編輯：
　　用台語的羅馬字去解說台語的漢字。
　　(參見20170706彼集4：47有紹介)

  - 《臺日大辭典》、《日台大辭典》：台語佮日語之間(的對照)。是佇日本時代，
　　台灣語言學的祖師爺，叫做小川尚義所編的。
　　是咱研究台語足重要的資料，因為伊收詞非常非常的濟。

  - 《台灣風俗誌》、《警察台語教科書》：
　　　台語和日語互相的工具冊。
  - 《彙音寶鑑(十五音si̍p-ngóo-im)》：古早用漢字來解說漢字
　　　台語的物件，這本冊毋是上早的，是較晚的，
　　　毋過伊是第一本佇台灣出版的。
  - 現代的台語辭典：有真濟，大部份用羅馬拼音，用漢字解說。
```

◎現代敢閣有人咧寫台文？
＊ 《台文通訊BONG報》：是雜誌，一個月出一改，
  - 薄薄仔爾，內容誠豐富。有詩、有散文、有小說、有報導，有真濟內容。
    - 伊書寫的方式，是教育部的漢字佮台羅兩个濫咧寫。

＊ 教育部電子報有一个專欄(tsuan-nuâ)《閱讀越懂閩客語》：
  - 一禮拜出刊一改，一改攏有一篇台語的文章，佮一篇客語的文章。
  - 台語的文章短短仔，幾百字爾爾，伊的字全部攏是《教育部台灣閩南語常用詞辭典》內底的漢字，你若是看文章的時，拄著看無的字，會當去查辭典。

＊ 現代生活中的台文：
  - 現代台語文學作品、有聲冊
  - 用台文寫面冊：寫詩、散文、創作、心情、廢文、寫理念、資訊
  - 用台文開講：比如講咱的Messenger、Line，頂頭用台文來互相講代誌。

### 二、逐家講台語：網路新時代
　★網路bāng-lōo：愛注意”網bāng”的變調。

```
　 - 好、枉、海、語、網、五、瓦、遠：華語攏是讀做第3聲，
　 - 好、枉、海、語：台語讀第2聲
　 - 網、五、瓦、遠：台語讀第7聲，注意變調了後讀做第3聲。
```

  - 面冊bīn-tsheh
  - 傳訊息thuân sìn-sit
  - 私訊su-sìn
  - 電子批tiān-tsú-phue
  - 電子批箱tiān-tsú-phue-siunn
  - 附檔hù-tóng
  - 糞埽批pùn-sò phue
  - 閘tsa̍h
  - 無線bô-suànn
  - 線頂suànn-tíng
  - 雲端hûn-tuan
  - 雲頂hûn-tíng
  - 硬碟ngē-tia̍p、HD(ha-D)
  - 傳thuân
  - 囥khǹg(檔案)
  - 存tsûn
  - 儉khiām(檔案)
  - 下載hā-tsài
  - Download(táng-lóo)
  - 備份pī-hūn
  - 巧手機仔khiáu-tshiú-ki-á
  - 智慧型手機仔tì-huī-hîng tshiú-ki-á
  - 食甲飽tsia̍h kah pá
  - 月租方案gue̍h-tsoo hong-àn
  - 微量上網bî-liōng tsiūnn-bāng
  - 口座kháu-tsō
  - 密碼bi̍t-bé
  - 暗碼 àm-bé
  - 個資kò-tsu
  - 詐騙tsà-phiàn
  - 佬仔láu-á
  - 諞仙仔pián-sian-á

### 三、今仔日的作業：

◎佇網路頂揣一篇台文來看，共你揣的過程(工具、使用的網路方案)解說予人聽，介紹伊嘛去揣一篇來看。


## 第一季．第9集：輕聲佮疊詞20170727

### 一、輕聲佮疊詞
◎輕聲
＊ 華語的輕聲：紅的、我的、一個、斧頭
＊ 台語的輕聲：
  - 紅的âng--ê、寫的siá--ê、煮食的tsú-tsia̍h--ê
　　動詞後面加一个輕聲”的ê”，就表示伊的職業。
  - 王的Ông--ê、牽的khan--ê、姊仔tsí--á、阿發仔A-huat--á
　　白賊七仔pe̍h-tsha̍t-tshit--á
  - 等一下tán--tsi̍t-ē、坐一時仔tsē--tsi̍t-sî-á、巡巡咧sûn-sûn--leh
```
　　﹡台語的變調，就是講一个詞若是佮做伙的時陣，頭前彼字就愛變調，
　　　後面彼字就愛唸本調。毋過，有的時陣毋是按呢，有的時陣，
　　　頭前彼字唸本調，後面彼字就唸”輕聲”。
　　﹡後面彼字輕聲的聲調無去，綴頭前彼字的聲調懸低，來決定伊欲唸啥物聲音。
```

- 兩種唸法，意思無仝款

```
  - 啉兩杯lim--nn̄g-pue：啉幾杯的數量無一定。
　　　  　　lim nn̄g pue：真正啉兩杯。
  - 驚  死kiann--sí：『嚇死我了』
　　　　　kiann sí：『很怕死』
  - 無  去bô--khì：『不見了』
　　　　　bô khì：『沒有去』
  - 提  來the̍h--lâi：”提”是本調，”來”是輕聲，後面無接物件的時陣。
　　　the̍h lâi tsia：”提”佮”來”兩字攏變調，干焦”遮”是本調。
  - 轉  去tńg--khì
　　　　　tńg-khì：轉去阮兜。
  - 紲落去suà--lo̍h-khì
　　　　　 suà lo̍h-khì：紲落去講
　　﹡後面有接物件的時陣，伊就無唸輕聲。
 　　　若無接物件的時陣，頭前彼的動詞，就愛唸本調，後面的補語就愛唸輕聲。
```

◎疊詞

```
　　　類型　　　　華語　　　　　　　台語
  - 形容詞：苦苦的、香香的、　　　　苦苦、芳芳
　　　　　　　　　　　　　　　　　　芳芳芳pha̋ng-phang-phang
  - 動　詞：到處走走、隨便寫寫、　　四界行行咧、凊彩寫寫咧
  - 副　詞：飛得遠遠的、　　　　　　飛遠遠、放外外、行緊緊
  - 　試　：吃吃看、　　　　　　　　食看覓、食看咧
```

＊ 台語真愛疊

```
  - ABB：紅kòng-kòng、懊tū-tū、密tsiuh-tsiuh、糊luì-luì、
   　　　　　氣phut-phut、鹹tok-tok、橫霸霸、閒仙仙、臆出出
  - AAB：liu-liu去、ngiāu-ngiāu趖、phi̍h-phi̍h掣、sih-sih顫、
   　　　　 　踅踅唸、金金看、嘛嘛吼、拋拋走、硞硞傱
  - AABB：坎坎坷坷、搝搝搦搦、指指揬揬、離離落落、
 　 　　　　掩掩揜揜、窸窸窣窣、沓沓滴滴
  - ABAC：面憂面結、不答不七、拖身拖命、頓椅頓桌、大主大意、
 　 　　　　有時有陣、搦屎搦尿
  - ABAB：意思意思、趣味趣味、拄搪拄搪
```

◎輕聲+疊詞
  - 開khui
  - 開開：khui-khui 『開開的』/ khui--khui『打開』
  - 開開開：
     - khui̋-khui-khui 『非常的開』/
　　 - khui-khui--khui 『全部打開』
  - §干焦音的差別爾爾，聲音無仝，輕聲的所在無仝，變調無仝，意思嘛無仝款。

### 二、逐家講台語：身苦病疼真艱苦

◎感冒kám-mōo
  - 流鼻lâu-phīnn
  - 實鼻tsa̍t-phīnn
  - 嗽sàu
  - 嗽嗽sàu-sàu：感冒欲好的時陣，猶閣有一點仔嗽。
  - 人艱苦lâng kan-khóo『身體不舒服』
  - 無爽快bô-sóng-khuài『身體不舒服』
  - 憂鬱症iu-ut-tsìng
  - 燥鬱症sò-ut-tsìng：會當照漢字來唸。
  - 腸燥症tn̂g-sò-tsìng：毋是心情的問題，是胃腸的問題矣。有當時仔落，有當時仔閣放袂出來。

★狀況tsōng-hóng

  - 大腸使性地tuā-tn̂g sái-sìng-tē
  - 大腸雷公性 tuā-tn̂g luî-kong-sìng
  - 發炎huat-iām
  - 著癌tio̍h-gâm
  - 著病tio̍h-pēnn/pīnn：”破病”的動詞愛用”著tio̍h”。

◎癌gâm
  - 大腸癌tuā-tn̂g gâm
  - 肺癌hì-gâm
  - 胃癌uī-gâm
  - 肝癌kuann-gâm
  - 奶癌ling-gâm
  - 肺腺癌hì-suànn-gâm
  - 子宮頭癌tsú-kiong-thâu-gâm
　★腰尺癌io-tshioh-gâm (腰尺就是『胰臟』)

  - 頭殼搐搐疼thâu-khak tiuh-tiuh thiànn『頭抽痛』
  - 鬢邊sia̍k-sia̍k叫：pìn-pinn sia̍k-sia̍k-kiò
  - 目睭痠澀ba̍k-tsiu sng-siap
  - 流目油lâu ba̍k-iû：毋是流目屎。
  - 飛蠓症pue-báng-tsìng：目睭親像有蠓佇咧飛來飛去。
  - 頷頸仔筋 ām-kún-á-kin
  - 絚tòng-tòng：ân-tòng-tòng『很緊』
  - 硬掙硬掙ngē-tsiānn ngē-tsiānn『很僵硬』
  - 腰痠背疼io sng puē thiànn
  - 胸坎實實hing-khám tsa̍t-tsa̍t『胸悶』
  - 中氣袂順tiong-khuì bē-sūn『胸悶』

◎胃uī
  - 胃慒慒uī tso-tso
  - 胃滯滯uī tù-tù
  - 胃悶悶uī būn-būn
　　 - ﹡遮的感覺真歹用華語去解說。
  - 揻揻鑽ui-ui-tsǹg：較嚴重的，疼起來有夠艱苦。
  - 腹肚滾絞pak-tóo kún-ká


  - 痠骨輪sng kut-lûn
  - 疼骨節thiànn kut-tsat
  - 骨頭含梢kut-thâu hâm sau：『骨質疏鬆』，骨頭會變較脆，愛注意。
  - 歇睏hioh-khùn
  - 食藥仔tsia̍h-io̍h-á
  - 注射tsù-siā
  - 注血筋tsù-hueh-kin：『靜脈注射』

◎做檢查tsò kiám-tsa
  - 抽血thiu-hueh
  - 驗尿giām-jiō
  - 量血壓niû hueh-ap
  - 磅血壓pōng hueh-ap
  - 照電光tsiò tiān-kong：『照X光』
  - 翕電光hip tiān-kong：『照X光』
  - 斷層掃描tn̄g-tsàn sàu-biô
  - 核磁共振hi̍k-tsû-kiōng-tsín
  - 蹛院tuà-īnn
  - 吊大筒tiàu-tuā-tâng

### 三、今仔日的作業：
◎共一改你人無爽快，去予醫生看的經驗佮過程，講予人聽。


## 第一季．第10集：台語華語無仝款20170803

### 一、台語華語無仝款
◎語音的無仝
＊ 台語有、華語無的聲母：
  - b- ：米bí、慢bān、文武bûn-bú
  - g- ：我guá、銀gîn、五月gōo-gue̍h
  - ng- ：吳ngôo、雅ngá、硬悟ngē-ngōo
  - j- ：熱jua̍h、二jī、潤日jūn-ji̍t
  - §親像”b”的聲音佮”j”的聲音，英語內底攏有，所以你若是會曉講台語，台語的發音會準，對咱學英語的發音，是有幫贊的。

＊ 台語特殊的韻母
  - -m：貪心tham-sim、琴音khîm-im
  - -p：集合tsi̍p-ha̍p、立業li̍p-gia̍p
  - -t：出力tshut-la̍t、法律huat-lu̍t
  - -k：惡毒ok-to̍k、祝福tsiok-hok
  - -h：八月pe̍h-gue̍h、食桌tsia̍h-toh
  - -nn：姓張sènn/sìnn-tiunn、病院pēnn/pīnn-īnn
  - 毋m̄、黃n̂g

＊ 聲調比較

```
  - 台語聲調： 1、 2、  3、　4、 5、   6、 7、  8
　　例　　字：衫、短、褲、闊、人、矮、鼻、直
  - 華語聲調： 1、 4、   3、 2
　　例　　字：媽、罵、馬、麻
　　﹡有三个聲調是台語有，華語無的聲調，就是台語的第4調、第7調佮第8調。
　　  第4調佮第8調就是入聲的韻尾，上尾仔會接p、t、k、h。
　　  第7調就親像”鼻”，是一个平的聲音，聲音較中央，華語無。
```

◎詞彙的無仝
  - 倒反：
     - 人客、退後、崩山、雞母、鬧熱、棄嫌、
　　 - 頭額、上北、菜蔬、廟寺、跤手、椅桌
  - 動詞佇後面：
     - 米粉炒、蚵仔煎、麵粉煎、芋粿曲、
　   - 芋仔糋、豆乾糋、白菜滷
  - 意思無仝：僥倖、斟酌、討債、齷齪

◎語法的無仝

```
＊ 台語的語法　　　　　　　＊ 華語的語法
  - 我衫提咧、車牽咧  - 我拿著衣服、牽著車
  - 你敢欲去？按呢敢好？  - 你要去嗎？這樣好嗎？
  - 咱來去行行咧、踅踅咧  - 我們去走一走、逛一逛
  - 伊共我拍  - 他打我
  - 我食飯飽欲去學台語  - 我吃飽飯要去學台語
  - 我歌唱了才去  - 我唱了歌再去
```

◎外來語多元閣豐富，分做三類：
　1. 照漢字去唸，音就準矣，已經完全吸收入來：
  - 便當、烏輪、野球、酸素(『氧氣』)、虱目仔、起毛
　2. 一般漢字寫做按呢，毋過咱佇唸的，佮漢字的聲音無仝：
  - 歐巴桑、雪文、引擎、瓦斯、奧援、味噌、壽司、運將
　3. 遮的物件是完全無漢字通好寫：
  - kha̋ng-páng、bì-luh、a-lú-mih、ha̋n-tó-luh、khōng-ku-lí、lìn-gòo、loo-lài-bah

### 二、逐家講台語：上街頭爭權益
  - 上街頭tsiūnn ke-thâu
  - (文) siōng：上頂、上好。
  - (白) tsiūnn：做動詞的時陣，愛唸白話音。上車、上北、上街頭。
  - 戒嚴kài-giâm：警戒、戒律。
  - 解嚴kái-giâm：解決、解說。
  - 橋(仔)頭事件Kiô-(á-)thâu sū-kiānn：戒嚴時期第一改的街頭運動，街頭抗議事件。
  - 余登發 Î Ting-huat
  - 美麗島Bí-lē-tó：《美麗島》雜誌，美麗島事件，佇咧12月初10「國際人權日」
  - 彼工發生的代誌。彼當時仔有真濟人予人掠去，有”人權律師”組成的律師團，來替遮的被告做辯護。
  - 人權律師jîn-khuân lu̍t-su
  - 農民運動lông-bîn ūn-tōng：解嚴以後上蓋激烈的一改，街頭運動，是欲爭取農民的權益。
  - 刑法100條Hîng-huat 100 tiâu：就是咱所謂的”內亂罪(lāi-luān tsuē)”。
     - 因為彼當時仔，有真濟人主張台獨，毋過這條規定講你若是想欲共這个政府偃予倒，干焦想爾，伊就會當共你判刑。所以彼當時仔，有真濟人去爭取講這條法律愛修改，這是”刑法100條運動”。
  - 公投法Kong-tâu-huat：”公投”就是咱每一个人攏會當參與國家政策的一个方式。
  - 鄭南榕Tēnn Lâm-iông：
      - 爭取百分之百言論自由的一个要緊的人，這个名一定愛會記得。伊為著欲爭取言論自由，無願意予政府掠去，無願意予警察掠去，伊就佇伊的報社內底自焚。
  - 言論自由giân-lūn tsū-iû
  - 自焚tsū-hûn
  - ﹡以上攏是政治性的街頭運動
  - 社會議題siā-huē gī-tê
  - 核能hi̍k-lîng(hi̍k是文音，hu̍t是白話音，兩種攏會使)
  - 反核huán-hi̍k
  - 環保khuân-pó：注意”環khuân”的發音，毋是”huân”。
  - 還我母語hîng guá bú-gí：客家朋友爭取還我客家話。
  - 救幼妓kiù iù-ki：”幼妓”就是『雛妓』。彼當時仔，華西街有真濟幼妓，咱欲去共怹解救，怹攏足細漢的。
  - 身心障礙sin-sim tsiòng-gāi
  - 同性愛權益tông-sìng-ài khuân-ik
  - 學運ha̍k-ūn
  - 野百合iá-pik-ha̍p：若是指學運的時，頭一字的字母愛大寫。
  - 日頭花ji̍t-thâu-hue
  - 反服貿huán ho̍k-bōo
  - 占領立法院tsiàm-niá Li̍p-huat-īnn
  - 開放政府khai-hòng tsìng-hú
  - g0v零時政府g0v Lîng-sî Tsìng-hú
  - 公民參政kong-bîn tsham-tsìng
  - 合作ha̍p-tsok
  - 協作hia̍p-tsok
  - 家己的國家家己救Ka-kī ê kok-ka ka-kī kiù

### 三、今仔日的作業：

◎揀一項你關心的社會議題，用台語發表你的看法。講了以後想看覓，啥物發音、啥物詞彙，台語華語無仝款？敢有閣較有台語氣的講法？


## 第一季．第11集：會曉使用羅馬字20170810

### 一、會曉使用羅馬字

◎符號複習

```
  - 囥頭前的：p-　ph-　 m-　b-　
　　　　　　　t-　 th-　 n-　 l-
　　　　　　　k-　kh-　 h-
　　　　　　　ts-　tsh-　 s-
　　　　　　　 j-　 g-　 ng-

  - 囥中央的：a　e　i　o　oo　u　ng　m

  - 囥後面的：-n  -ng  -m  -p  -t  -k  -h  -nn

  - 拼音練習：
  - 關心 kuan-sim
  - 風吹 hong-tshue ← ”tsh” 是一个音，是一个單位。
  - 連字符：這兩个音是一个詞，用連字符共伊連起來。
  - 這兩个語詞攏是第一調，無聲調符號。
```

　 ◎聲調符號

```
＊ 聲調： 1、  2 、 3、 4 、 5、 6 、 7 、  8
　　符號： a　 á 　 à　 ah　 â　　　 ā　 a̍h
　　口訣：衫、短、褲、闊、人、矮、鼻、直
　　口訣：東、黨、檔、督、同、黨、動、獨

  - -nn：姓張sènn/sìnn-tiunn、病院pēnn/pīnn-īnn
  - 毋m̄、黃n̂g
```

＊ 聲調比較
  - 台語聲調： 1、  2 、 3 、 4、  5 、 6、 7 、 8
  - 例　　字：衫、短、褲、闊、人、矮、鼻、直
  - 第 1 調：伊上大，啥物符號攏免有。
  - 第 7 調：
      - 佮第1調聲音足仝款，
  - ”衫sann”佮”鼻phīnn”攏是平的聲音，
  - 第1調較懸，無符號，第7調佇中央有一橫的符號。
  - 第 5 調：伊是夯起來的聲，像”人lâng”，
  - 佇”a”的頂頭戴一頂帽仔，表示伊是夯起來的聲。
  - 第 2 調：高降調，是正爿撇對倒爿(á)。
  - 第 3 調：低降調，是倒爿撇對正爿(à)。
  - 第 4 調：入聲，上尾仔一定是p、t、k、h收尾的。
  - 第 8 調：入聲，上尾仔一定是p、t、k、h收尾的。
  - 這兩个差佇佗位？第4調較低，第8調較懸。
  - 第4調排頭前，免符號，第8調有符號。

＊ 拼音練習：
  - 上課siōng-khò：
  - ”上siōng”佮”鼻phīnn”佮調，咱知影伊是第7調，
  - ”課khò”佮”衫”(第1調)、”短”(第2調)無仝調，  佮”褲”仝調，咱知影伊是第3調。
  - 學堂o̍h-tn̂g
  - 台語Tâi-gí：因為”台語”是專有名詞，”T”愛大寫。
  - ﹡人名、地名、機關等等的專有名詞頭一字愛大寫。
  - ﹡語詞的中央愛會記得寫連字符號。

◎聲調愛標本調
  - 愛標本調，袂當標變調：
  - 理由：天氣的天”thinn-khì ê thinn”，咱看漢字，
　　　　　就知影仝字，仝意思，照講應該仝音。
　　　　　若標變調，兩个”天”會無仝音，無合理。
  - 揣本調用仝款的方式：(下面的例照1~8調排)
　　　　　天氣的天、假仙的假、做工的做、桌頂的桌、
　　　　　民視的民、雨水的雨、滑滑的滑

◎變調的規則

```
  - 1、5 → 7 → 3 → 2 → 1　　　　　　p、t、k：4 → 8
　　　　　　8h↗　4h↑ 　 　　　　　　p、t、k：4 ← 8
```

  - 補充：泉腔5 → 3
  - 功能：輔助咱學習、了解咱的語言竟然遮趣味。
  - 應用：聽著”tiam?-tîm”，
　　　　　變調以後是第1聲→本調是第2聲→tiám

◎寫一句羅馬字：
  - 阿伯gâu早！：A-peh gâu-tsá！
  - 學符號學甲會曉甚至熟手，本來就需要時間練習。

### 二、逐家講台語：性別教育婚姻平權
  - 女權運動lú-khuân ūn-tōng
  - 查某tsa-bóo
  - 女性lú-sìng
  - 查埔tsa-poo
  - 男性lâm-sìng
  - 雙性人siang-sìng-lâng
  - 投票權tâu-phiò-khuân
  - 財產分配tsâi-sán hun-phuè
  - 經濟價值 king-tsè kè-ta̍t
  - 查埔「款」khuán：『什麼的樣子』
  - 𤆬囡仔tshuā-gín-á：『帶小孩』
  - 華語的『帶』，台語有分兩種：”人”是”𤆬tshuā”的，物件是”紮tsah”的。
　　　　
  - 育嬰仔假io enn-á ká
  - 性別平權 sìng-pia̍t pîng-khuân
  - 生理性別 sing-lí sìng-pia̍t
  - 心理性別 sim-lí sìng-pia̍t
  - 性別氣質sìng-pia̍t khì-tsit
  - 性傾向 sìng-khing-hiòng
  - 異性戀 ī-sìng-luân
  - 同性戀/愛tông-sìng-luân/ài
  - 雙性戀/愛siang-sìng-luân/ài
  - 同志tông-tsì
  - 迒性別 hānn-sìng-pia̍t：『跨性別』

  - 婚姻平權hun-in pîng-khuân
  - 釋憲748 sik-hiàn 748
  - 修民法siu Bîn-huat
  - 立專法 li̍p tsuan-huat
  - 權利khuân-lī
  - 權力 khuân-li̍k
  - 性別教育 sìng-pia̍t kàu-io̍k
  - 認捌 jīn-bat
  - 熟似 si̍k-sāi
  - 尊重tsun-tiōng
  - 包容pau-iông
  - 霸凌pà-lîng

### 三、今仔日的作業：
◎請用台語思考：
  - 假使你的生理性別改變，你會想欲創啥？
  - 想好了後，用羅馬字共寫落來。


## 第一季．第12集：定定唸毋著20170817
### 一、定定唸毋著
◎是按怎會唸毋著？
  - 無台語教育　
  - 獨尊華語的環境，使台語受著影響
  - 語言會變化，雖然有的音久來逐家會接受，毋過嘛是袂當啥物音攏接受
  - 一般較捷唸毋著的字詞

◎聲音唸袂出來
  - b-　 g-　 ng-　 j-
  - -p　 -t　 -k　 -m　 ng

  - 練習句：

```
　　阮 　 向　望　 安 心　迎　獨　立  日
　　guán ǹg-bāng an-sim ngiâ to̍k-li̍p-ji̍t
```

◎變調錯誤
  - 捷運tsia̍t-ūn
  - 網路bāng-lōo
  - 碩士si̍k-sū
  - 復健ho̍h-kiān
  - 院長īnn-tiúnn
  - 事實上sū-si̍t-siōng
  - 奉獻hōng-hiàn
  - 導師tō-su
  - 善導寺Siān-tō-sī
  - 獸醫siù-i
  - 激動kik-tōng
  - 畢業pik-gia̍p

◎華語的錯誤類推：
＊ 有的字，華語是仝音，佇台語是無仝音：

```
　　﹡華語仝音　　　　﹡台語無仝音
  - 肯：肯定  - khíng-tīng
　　懇：誠懇　　　　　　sîng-khún
  - ----------------------------------
  - 構：結構  - kiat-kòo
　　夠：有夠　　　　　　ū-kàu
  - ----------------------------------
  - 徵：徵求  - ting-kiû
　　爭：爭取　　　　　　tsing-tshú
  - ----------------------------------
  - 趨：趨勢  - tshu-sè
　　屈：屈勢　　　　　　khut-sè
  - ----------------------------------
  - 啟：啟蒙  - khé-bông
　　起：起頭　　　　　　khí-thâu
  - ----------------------------------
  - 示：宣示  - suan-sī
　　誓：宣誓　　　　　　suan-sè
  - ----------------------------------
  - 鍵：關鍵詞  - kuan-kiān-sû
　　建：建設　　　　　　kiàn-siat
  - ----------------------------------
  - 律：律師  - lu̍t-su
　　綠：綠色　　　　　　li̍k-sik
  - ----------------------------------
  - 訊：通訊  - thong-sìn
　　訓：教訓　　　　　　kàu-hùn
  - ----------------------------------
  - 侵：侵犯  - tshim-huān
　　欽：欽此　　　　　　khim-tshú
  - ----------------------------------
```

◎受華語影響：就是受華語發音的影響，唸毋著音。
  - 澳洲 Ò-tsiu / 歐洲Au-tsiu
  - 狀況tsōng-hóng
  - 傳統thuân-thóng
  - 傳承thuân-sîng
  - 產生sán-sing
  - 衝突tshiong-tu̍t
  - 美容bí-iông
  - 席次si̍k-tshù
  - 選擇suán-ti̍k
  - 島嶼tó-sū
  - 推廣tshui-kóng

◎較困難的詞
  - 排斥pâi-thik
  - 殖民si̍t-bîn / 植物si̍t-bu̍t
  - 詞彙sû-luī
  - 論述lūn-su̍t
  - 描述biâu-su̍t
  - 召集tiàu-tsi̍p
  - 毒鳥鼠thāu niáu-tshí
  - 亂彈lān-thân
  - 擬定gí-tīng
  - 著作tù-tsok
  - 領域líng-hi̍k
  - 特赦ti̍k-sià / 赦免sià-bián
  - 支援tsi-uān

◎有歷史的俗音：
　　有的音有的人唸毋著，毋知影按怎，毋著的音予大部份的人來接受，
　　這个俗音變做逐家四常咧用，久來毋知原來這个音是毋著的。
```
　　　　 正確的音　　　俗音　
  - 寂寞 tsi̍k-bo̍k　　 　siok-bo̍k
  - ---------------------------------------
  - 機器 ki-khì　 　　 　ke-khì
  - ---------------------------------------
  - 機械 ki-hāi　　 　 　ki-hâi
  - ---------------------------------------
  - 避免 pī-bián　　　　phiah-bián
  - ---------------------------------------
  - 錄影 lio̍k-iánn　　 　lo̍k-iánn
  - ---------------------------------------
  - 公寓 kong-gū　 　 　kong-ú
  - ---------------------------------------
  - 抱歉 phō-khiàm 　 　phō-khiam
  - ---------------------------------------
  - 補償 póo-siông 　 　 póo-sióng
  - ---------------------------------------
```

　　★咱攏盡量愛唸正確的台語，台語毋是凊凊彩彩，聽有就好，有正確無正確無啥要緊，咱毋好用這種態度看待咱的台語。台語是真正經、真嚴肅，咱愛認真看待，袂當凊彩烏白讀。

### 二、逐家講台語：立法院咧變啥
  - 立法院Li̍p-huat-īnn
  - 變
      - (白) pìnn：變啥、變東變西，比”做”的意思閣較豐富。
  - (文) piàn：改變、變化
  - 立法委員lip-huat-uí-uân
  - 提案thê-àn
  - 審查sím-tsa
  - 程序委員會Thîng-sū Uí-uân-huē
  - 一讀it-tho̍k
  - 黨團協商tóng-thuân hia̍p-siong
  - 院會īnn-huē
  - 預算 ī-suàn / ū-suàn / ī-sǹg
  - 會期huē-kî
  - 歇會hioh-huē：『休會』
  - 議程gī-thîng
  - 異議 ī-gī / 意義 ì-gī：注意華語仝音，台語無仝音。
  - 決議kuat-gī
  - 內政luē-tsìng
  - 外交及國防guā-kau ki̍p kok-hông
  - 經濟king-tsè
  - 財政tsâi-tsìng
  - 交通kau-thong
  - 教育及文化kàu-io̍k ki̍p bûn-huà
  - 司法及法制su-huat ki̍p huat-tsè
  - 社會福利及衛生環境 siā-huē hok-lī ki̍p uē-sing khuân-kíng
  - 簡稱：社福衛環siā-hok uē-khuân
  - 群賢樓kûn-hiân-lâu
  - 透明thàu-bîng
  - 通光thang-kng
  - 直播ti̍t-pòo/pò
  - 沃草Ak-tsháu：有一个民間媒體，伊專門咧做立法院內底的直播，叫做《沃草》。
　　　 - 伊有一隻動物是”羊駝”，伊的名叫做”阿草”。
       - （https://wwwfacebookcom/watchouttw/?ref=br_rs）　　　　

### 三、今仔日的作業：
◎請用台語思考：
　 1. 第一段「定定唸毋著」的詞複習一改。
　 2. 共今仔日看著抑是聽著的立法院新聞，用台語解說予人聽。


## 第一季．第13集：下課以後家己學20170824

佳怡老師：

```
這一集介紹真濟學習的資源，有辭典，有學羅馬字，有學漢字，嘛有看文章的，
遮的攏免開到你一仙半角，就會當有真好的學習的機會，希望逐家會當好好仔利用。
```

### 一、下課以後家己學
◎輕鬆上網學台語，學習拼音認漢字
＊ 學羅馬字，佇網頂搜尋：　
  - 教育部《臺灣閩南語羅馬字拼音教學網》
  - https://tailomoeedutw/mainhtm
  - 聲母、韻母、聲調、變調，測驗隨个共咱介紹。
  - 適合完全無基礎的人開始來學，毋管囡仔抑是大人。
　　　　
  - 咱來學臺灣閩南語：學拼音有撇步
  - 佇網路頂頭拍字”[咱來學臺灣閩南語](http://languagemoegovtw/files/people_files/%E8%B3%87%E6%BA%90%E6%89%8B%E5%86%8A%E5%B0%88%E9%A0%81pdf)”，
　    - 你會揣著一个PDF的檔案，是佇咧《教育部語文成果網》內底，點開看，會共你講這个系列有幾若本冊，其中第一本叫做《學拼音有撇步》，這本冊就是咧教羅馬字的。
　　　　
  - 學漢字的資源
  - 佇網路頂頭拍字”[臺灣閩南語推薦用字700字表](http://prjdigimagiccomtw/ntcmin700/)”，
  - 共咱較常用的，而且是揀一寡台語佮華語無仝款的基本詞，共伊列出來，攏總700字詞。
  - 遮的詞，辭典內底攏有收，若是想欲了解每一个詞是啥物意思，抑是有啥物例句，咱就會當查辭典。

◎輕鬆上網學台語，翻查辭典聽字音
＊ 官方：教育部[《臺灣閩南語常用詞辭典》](http://twblg.dict.edu.tw/holodict_new/index.html)這个辭典自上線到今，已經十外年矣。
　　1. 詞目音讀：佇框仔內底拍字，拍”台語”的漢字， 抑是羅馬字，攏會使。
  - 共”GO”揤lueh去，你就會當查著，伊會共你講這个詞的台羅按怎寫，啥物意思，閣有例句。每一个詞猶有發音予你聽。
　　2. 對應華語：佇框仔內底愛拍華語，仝款查會著。
　　3. 索引(sik-ín)瀏覽：有真濟資料。比如講：附錄內底有俗諺、咱親屬的名稱等等。
  - 使用到一半，毋知欲按怎查，抑是看著的物件，毋知影伊代表啥物意思，看畫面的倒手爿，有”操作說明”，共伊揤lueh，伊會詳細講按怎使用。
　　　　
＊ 民間：[《萌典》](https://www.moedict.tw/%E8%90%8C)
  - 基本上，《萌典》的內容佮教育部台語辭典的內容是完全仝款，只是怹的介面無仝。
  - 伊上厲害的是有國語辭典、台語辭典、客語辭典，伊共教育部無仝款的辭典內容
  - 全部囥做伙，所以你會當互相查詢。

＊ 欲查新詞：[《iTaigi愛台語》](https://itaigi.tw/about)
  - 欲查啥物詞，共華語拍入去，一定愛拍華語。
  - 共”台語怎麼講”揤lueh，會共你講台語有幾種講法。
  - 佗一種講法你感覺較好，會當投票。
  - 有當時仔，有真濟新的物件，咱毋知影欲按怎講，咱會當透過這个網站，來看這个新的物件欲按怎講。
  - 有的詞你可能查無，你會當提供這个網站，你家己認為台語的講法，你會當共家己感覺較適當的講法寫佇遮，送出去，未來別人就查會著你的講法。

◎輕鬆上網學台語，閱讀文章學寫作
＊ [《閱讀越懂閩客語》](https://epaper.edu.tw/learning.aspx?classify_sn=6)
  - 伊是《教育部電子報》內底的一个專欄(tsuan-nuâ)，逐禮拜攏有一篇台語的文章，
　　佮一篇客語的文章。

＊ 你若想欲做一睏共全部的文章看予了，你會當點這个[《教育部語文成果網》](http://language.moe.gov.tw/)的連結。點開以後，你就會當看著這幾年以來，逐禮拜一篇全部台語的文章，佮全部客語的文章。

＊ 用台文寫面冊的作家：王昭華的[FB](https://www.facebook.com/cit.lui.hoe)
  - 逐篇文章攏是用台語寫的，而且攏有一个主題。
  - 對初學者來講，你若是有看無的字的時陣，伊佇咧留話的頭一个，伊攏會共華語的翻譯寫佇咧遮。
  - 伊的內容非常的生活化，真心適，真趣味，推薦予逐家。

＊ 台語新聞：較嚴肅的主題：[《世界台》](https://pnn.pts.org.tw/main/tag/%E4%B8%96%E7%95%8C%E5%8F%B0/)
  - 用台語來寫世界的新聞，毋是共華語的報導翻譯做台語，是實際上看國外真濟英語，抑是法語的報導，然後用台語共伊寫做國際新聞。
  - 文章內容袂講真困難，毋過，你若是真正看無的時陣，遐的詞會連去教育部的辭典，閣較厲害的是，全文的作者，伊有全部錄音予你聽。

◎善用資源學台語，月刊雜誌輕鬆讀
＊ 台語雜誌
  - 台文通訊BONG報(月刊；李江却台語文教基金會)
  - 海翁台語文學(月刊；金安出版社)
  - 台語教育報(雙月刊；開朗雜誌事業有限公司)
  - 臺江臺語文學(季刊；臺南市文化局出版)
  - 台文戰線(季刊；台文戰線雜誌社)
  - 台灣文藝(半年刊；台灣文藝出版社)

### 二、逐家講台語：國家語言發展法
◎這是目前和語言有關係的三个真重要的法律
  - 國家語言發展法 Kok-ka Gí-giân Huat-tián-huat
  - 原住民族語言發展法 Guân-tsū-bîn-tso̍k Gí-giân Huat-tián-huat
  - 客家基本法 Kheh-ka Ki-pún-huat

  - 教育部Kàu-io̍k-pōo
  - 文建會Bûn-kiàn-huē：這馬已經無矣，變做文化部。
  - 文化部Bûn-huà-pōo
  - 原住民族委員會(簡稱：原民會) Guân-tsū-bîn-tso̍k Uí-uân-huē
  - 客家委員會(簡稱：客委會) Kheh-ka Uí-uân-huē
  - ﹡文化部、原民會、客委會就是彼三个重要法案的主管機關。

  - 殖民統治si̍t-bîn thóng-tī：愛注意”殖si̍t”的讀音。
  - 壓迫ap-pik：”迫”佮”逼”，咱台語攏唸做”pik”。
  - 語言流失gí-giân liû-sit
  - 語言復振gí-giân ho̍k-tsín
  - 保存pó-tsûn

◎《國家語言發展法》的內容
  - 平等pîng-tíng
  - 反歧視huán kî-sī：袂當認為任何一个語言是無好的。
  - 浸水式教學tsìm-tsuí-sik kàu-ha̍k『沉浸式教學』：
  - 咱袂當共台語當做是一个學科，伊是學其他的學科所使用的語言工具，
  - 也就是愛佇全台語的環境內底來上課。
  - 傳播thuân-pòo/pò：佇咱傳播媒體頂頭愛有台語的。
  - 媒體muî-thé：親像咱愛有全台語24點鐘的節目。

◎語言研究
  - 研究gián-kiù：研究了後，才知影愛按怎保存，按怎教。
  - 語料庫gí-liāu-khòo
  - 辭典sû-tián

◎公事語言kong-sū gí-giân：
  - 咱佇公家單位，辦任何的公家事務，攏會當用咱家己的語言來進行。
  - 法庭huat-tîng

◎《國家語言發展法》按怎發展
  - 立法程序li̍p-huat thîng-sū
  - 部會協商pōo-huē hia̍p-siong：抑是機關會商，
      - 予每一个機關認為法案無問題矣，就會送入去立法院。
  - 落實lo̍h-si̍t：就算（法案）伊通過矣，閣較要緊的是後面敢會當真正落實。
  - 推廣thui-kóng / tshui-kóng
  - 推捒thui-sak / tshui-sak

### 三、今仔日的作業：

◎未來的作業：
　 1. 共今仔日講著的辭典、學習資源等等，記佇你的瀏覽器內底，定定去使用。
　 2. 開始學台語，捷捷講台語。
